title: Vade-mecum - Cyprian Norwid - The Collection Part 4
description: A collection of 100 poems which Norwid wanted published as a single book.

<!--Always Leave Blank Line to Separate Meta Data from Body -->
#VADE-MECUM
Vade-mecum Poems XC - C
---

###XC. DWA GUZIKI
<small>(Z TYŁU)</small>
<br>
<br>
Kmieć mówi, jak mu łatwiej - zaś człowiek uczony,<br>
Jak się w szkole nasłuchał - gdy umysł natchniony,<br>
Mówiąc, tworzy... i wiele pierw przed gramatyką<br>
Jest Homer!... lecz profesor mówi tak, jak pisze,<br>
I porwać by się gotów na słońce z motyką —<br>
A muzyk mówi, jak mu lgną w palce klawisze.<br>
I gdyby kto zagnańca postawił dzikiego<br>
Przed świątynią w Atenach, na której frontonie<br>
Są te a te zarysy -- rzekłby on: &bdquo;Dlaczego?...<br>
Dlaczego? plan przeziera z głębi, nie zaś tonie<br>
W posadach gmachu? - czemu te wewnętrzne - prawa<br>
Sterczą? jako mamuta grzbiet z wyżyn mogiły...<br>
Gdy linia owa najmniej siły nie dodawa-<br>
A owy rozstęp linii nie spotęża siły...&rdquo;<br>
<br>
Pytania te, i takie byłoby zdziwienie<br>
Dzikiego Scyty. - Dzikość bowiem stąd pochodzi,<br>
Że się jest jednostronnym, jak kwiatów korzenie,<br>
I że się przeciw-wrotnych połowic nie godzi.<br>
Kwiat śpiewa: &bdquo;Ja do słońca prosto drgam!&rdquo; — a korzeń:<br>
Że kwiat mu jest korzeniem... że różność z położeń<br>
Idzie, lecz nie z natury - i że on w ciemności,<br>
Gdzie dąży? czując, kwiatów podeptał próżności!<br>
<br>
Lecz mowa-piękna zawsze i wszędzie polega<br>
Na wygłoszeniu słowa zarazem ponętnie<br>
I tak zarazem, że się pisownię postrzega:<br>
Po tej to zgodzie, jak po nieomylnym piętnie,<br>
Poznasz: pojedyńczości obcowanie z prawem,<br>
Ducha? - z literą, nocnej głębokości - z jawem!<br>
<br>
Dodam tu, że Chińczykom, skoro nas obaczą,<br>
Najdziwniejszą się rzeczą wydają guziki<br>
Dwa - z tyłu! - te, pytają Chińczyki: &bdquo;Co znaczą...<br>
K’czemu? są...&rdquo;<br>
<br>
Użyteczność - ocenia człek dziki,<br>
Lecz harmonii ogólnej pojąć on nie może,<br>
Jak chory wstać i swoje na plecy wziąść łoże.<br>
On - ani dostrzec zdolny... że gdyby, jak groby<br>
Lub jak szlafroki, ludzie zatyli?... to może<br>
Guzików-dwóch na krzyżu wcale nie byłoby!
---
###XCI. SPOWIEDŹ
<small>GLADIATOR</small>

Ojcze Janie!... odmówiłem danin<br>
Bogom rzymskim - jak Wy nas uczycie:<br>
Przez słowa Twe jestem chrześcijanin,<br>
Choć gladiator przez całe me życie!<br>
<br>
Cóż? uczynię, skoro na zabawę<br>
W Cyrk mię rzucą... życia?... nie wybieram,<br>
Tylko, Ojcze! mam od dziecka wprawę,<br>
Że (bywało) lwy głodne rozdzieram.<br>
<br>
Cóż? mi każesz, bym począł - gdy może<br>
Bez-umyślnie, gdy może z nałogu,<br>
Wcisnę ręce lwu, jak dwie obroże,<br>
I poklasną mnie... nieczuli - Bogu!...<br>

<br>
<small>OJCIEC</small>
<br>
<br>
Synu! ufaj - nie na śmierć Pan woła:<br>
Lecz - na świadki i gody wieczyste;<br>
Samson nie był wyrzutkiem Kościoła!<br>

<br>
<small>GLADIATOR</small>
<br>
<br>
Alleluja!... Te salulant, Christe...
---
###XCII. CACKA
Myśliłem ja - że Lira i że Styl,<br>
Choć fala je nosi, jak łabędzia,<br>
Nie obliczającego dróg i chwil,<br>
Choć cel mają w sobie, są - narzędzia!
<br><br>
Myśliłem - że gdy Lud nie ma bytu,<br>
Że słowu jeżeli brak powietrza,<br>
Dotyka wieszcz kluczem u zenitu,<br>
Skąd aura na świat płynie letsza.
<br><br>
Ja - myśliłem, że każda ze strun wie,<br>
W jaką porę? wydzwonić co? i gdzie?...<br>
I myśliłem - że przez ich balsamy<br>
Upowinowacone różności<br>
Czynią - iż spóźnionych prawd nie mamy-<br>
Spóźnionych dla miękkiej drażliwości.
<br><br>
Myśliłem! - że wieszczów było tyle,<br>
Ile jest blizn dotkliwych? a które<br>
Przez form-czary - przez stosowną chwilę-<br>
Opatrują się i leczą w porę ---
<br><br>
Och!... ja byłem błędny i sam chory:<br>
Ponętniejsze jest lir przeznaczenie-<br>
Są one dla prawd... czym w oknach sztory,<br>
Na których wstrzymują się promienie,<br>
Wyświecając płótno malowane,<br>
Z malakitowemi krajobrazy,<br>
Ze źródłami ametystowemi,<br>
Pasterkami owianemi w gazy...<br>
Z ziemią tą... co - nie dotknęła ziemi!
<br><br>
One śnią: że szyba?.. to - posadzka!<br>
One nucą: &bdquo;Stąpaj, bez poręczy,<br>
W objęcia Fantazji, co się wdzięczy...&rdquo;<br>
--cacka — cacka!!
---
###XCIII. ŹRÓDŁO
Kiedy błądziłem w Piekle, o którym nie śpiewam<br>
Dlatego, że mi klątwy się pierw w usta kleją,<br>
Jak muchy brzydkie, które ze skwarów szaleją —<br>
I nie śpiewam dlatego, że nim pocznę, ziewam;<br>
Kiedy błądząc, przeszedłem kolumnadę-nudów,<br>
Długą i prostą - tudzież kaprysów-przedsienia<br>
I niedogasłych w piasku cmentarz-wielkoludów,<br>
Ruszających się sennie pod brukiem z kamienia;<br>
Gdy pomierzyłem kroki mymi przedpokoje-<br>
Nerwów-głupich, co ciągle przymierzają stroje,<br>
A nie są nigdy na czas ubrane weselny!...<br>
-Gdy przestąpiłem nędzy-próg, kłamstwa-podwoje<br>
I mijałem już zbrodni-labirynt bezczelny,<br>
Po-oklejany zewsząd wyrokami prawa --<br>
Znalazłem się na miejscu, gdzie pod stopą lawa<br>
Stygła - i szedłem dalej w powietrzu i porze,<br>
I świetle, które były rzetelnie bez-Boże!...<br>
-Na podobieństwo łanów zwęglonych wulkanem<br>
Lub morza, co zatęchło postępem wstrzymanym,<br>
Morza fal, które stając poglądały wzajem,<br>
Zadziwione niezwykłym głębi obyczajem<br>
Jak Sfinksy -- zaś nad nimi pelikanów nieco<br>
Z otwartymi gardłami, co schły od pragnienia,<br>
I gwiazd parę czerwonych, które w otchłań lecą<br>
Gasnąc...<br>
<br>
...tam szedłem (spomnieć trudno bez wytchnienia!...)<br>
Szedłem tam -- kędy?... wątpiąc... gdy roślinka drobna,<br>
Blada i do niewprawnie wyszytej podobna,<br>
Szepnęła mi: &bdquo;...Jest źródło...&rdquo; -a dalej w parowie,<br>
Poczułem coś, jak wilgoć.<br>
<br>
Z tejże samej strony<br>
Śmiech mię doleciał gorzki i szmer przytłumiony,<br>
I obaczyłem Męża z rękoma na głowie,<br>
Jak kiedy kto przenosi całą swoją siłę<br>
W stopy własne -- ten deptał modrą Źródła żyłę<br>
Jakoby wstęgę, która mu sandał oplotła,<br>
Lub szargała się w prochu, gdzie ją stopa wgniotła.<br>
Śmiech człowieka był wściekły - wymowa odrębna:<br>
Coś - jak tętno za trumną noszonego bębna,<br>
Którem wybrzmiewał sarkazm, chrypnąc z nienawiści:<br>
&bdquo;Patrzcie, jak Duch-stworzenia obuwie mi czyści!...&rdquo;
---
###XCIV. HISTORYK
Wiele jest - gdy kto pomierzył stary cmentarz<br>
Albo i genealogiczny-dąb;<br>
Wiele - jeśli inwentarz<br>
Skreślił - zajrzał Epokom w głąb<br>
I upostaciował opis...<br>
<br>
Ale - jeśli on w starca, w męża, w kobietę<br>
Powrócił strach ów, z jakim dziad ich drżał,<br>
Patrząc na pierwszego kometę,<br>
Gdy po piewszy raz nad globem stał:<br>
...to - Dziejopis!
---
###XCV. NERWY
Byłem wczora w miejscu, gdzie mrą z głodu-<br>
Trumienne izb oglądałem wnętrze;<br>
Noga powinęła mi się u schodu,<br>
Na nieobrachowanem piętrze!<br>
<br>
Musiał to być cud - cud to był,<br>
Że chwyciłem się belki spróchniałej...<br>
(A gwóźdź w niej tkwił.<br>
Jak w ramionach krzyża!...) - uszedłem cały!<br>
<br>
Lecz uniosłem - pół serca - nie więcej:<br>
Wesołości?... zaledwo ślad!<br>
Pominąłem tłum, jak targ bydlęcy;<br>
Obmierzł mi świat...<br>
<br>
Muszę dziś pójść do pani Baronowej,<br>
Która przyjmuje bardzo pięknie,<br>
Siedząc na kanapce atłasowej--<br>
Cóż? powiem jej...<br>
<br>
...Zwierciadło pęknie,<br>
Kandelabry się skrzywią na realizm,<br>
I wymalowane papugi<br>
Na plafonie - jak długi-<br>
Z dzioba w dziób zawołają: &bdquo;Socjalizm!&rdquo;<br>
<br>
Dlatego: usiądę z kapeluszem<br>
W ręku -- a potem go postawię<br>
I wrócę milczącym faryzeuszem<br>
-Po zabawie.
---
###XCVI. OSTATNI DESPOTYZM
&bdquo;Cóż nowego?&rdquo; — &bdquo;Despotyzm runął!...wraz opowiem:<br>
Oto depesza...&rdquo;<br>
&bdquo;...Jakże? pan cieszy się zdrowiem-<br>
Niech pan siądzie! - depesza?... mówi?... -spocząć proszę.<br>
Lecz co? słyszę: w przysionku chrzęszczą mekintosze,<br>
Ktoś nadchodzi! — To Baron - jakże? cenne zdrowie...<br>
Niech siędzie! -- cóż? nowego nam Baron opowie...&rdquo;<br>
<br>
&bdquo;Depesza ta - co? mówi... może pomarańczę?...<br>
Lub może wody z cukrem?&rdquo; -- &bdquo;Upadły szarańcze<br>
W Grecji -- Na Cyprze brzeg się w otchłanie usunął-<br>
W Cyruliku Sewilskim występuje Pitta-<br>
— Pomarańcza, jak widzę, z Malty — wyśmienita!&rdquo;<br>
&bdquo;Może drugą?...&rdquo;<br>
<br>
&bdquo;...i jakże Despotyzm ów runął??&rdquo;<br>
<br>
Lecz — właśnie anonsują eks-szambelanowę<br>
Z synem przybranym -- &bdquo;Cóż pan mówisz na nepotyzm?<br>
Chłopiec starszy od matki o rok i o głowę...<br>
Właśnie nadchodzą...<br>
<br>
...jakże? runął ów Despotyzm.&rdquo;
---
###XCVII. FINIS
...Pod sobą samym wykopawszy zdradę,<br>
Coś z życia kończę, kończąc - <em>mecum-vade</em>,<br>
Złożone ze stu perełek nawlekłych,<br>
Logicznie w siebie, jak we łzę łza, wciekłych.<br>
Wstrzymuję pióro... niżeli... niżeli<br>
Zniecierpliwiony się wstrzyma czytelnik:<br>
Poszyt zamykam cicho, jak drzwi celi--<br>
<br>
Tak Flory-badacz, dopełniwszy zielnik,<br>
Gdy z poziomego mchu najmniejszym liściem<br>
Szeptał o śmierciach tworów, chce nad wnijściem<br>
Księgi podpisać się.. piszę... śmiertelnik!
---
###XCVIII. KRYTYKA
<small>(WYJĘTA Z CZASOPISMU)</small>
<br>

<em>VM</em>, złożone ze stu rzeczy drobnych,<br>
Wyszło -- kolega nasz (niespracowany<br>
Krytyk) źle wróży z utworów podobnych!...<br>
-Takowej wszakże dalecy odmiany,<br>
W niespracowanym czasopiśmie naszym,<br>
Zapowiedzianą przyszłością - nie straszym.<br>
<br>
Literatura kwitnie - mamy dużo<br>
Poetów - lubo są umysły pewne,<br>
Które, zboczywszy, zboczenia też wróżą.<br>
<br>
Wiersz - kwitnie u nas - kwitną rymy śpiewne<br>
Woni rodzimej, jak zielona fletnia;<br>
I czują u nas z dala wiew trucizny.<br>
-Satyra wtedy Muzę uszlachetnia,<br>
Skoro się głównie rzuca na obczyzny,<br>
Naleciałości chore, z krajów owych,<br>
Gdzie naszych wiosen brak konwalijowych!<br>
<br>
Od jadu nawiań tych ogół bronimy<br>
I chrześcijańskie oburzenie mamy<br>
Dla sensu... zdradnie odzianego w rymy-<br>
Kwilisz? poeto?... kwilże nad czasami,<br>
Nad fatalnością... nad zbiegiem wypadków;<br>
Łzę nawet kanąć możesz, jak łzę rosy,<br>
Łzę szafirową na szafir bławatków,<br>
Zefirem chyląc ku ziemi niebiosy —<br>
-Płacz!!...<br>
Lecz jeżeli ból jest gorzki?...<br>
-niemniej<br>
W książce on może brzmieć lżej i przyjemniej,<br>
Rytm powodując dla słuchaczów miły,<br>
(Skąd nazwy Wieszczów-krzyża, lub - mogiły,<br>
Co, w nawałności, lśnią nam zwierzchu Cyklad;<br>
Tych - niechaj Autor używa za przykład!...).<br>
<br>
Jak na Leandra czekająca Hero<br>
Zapala światłość i nuci jej: &bdquo;Prowadź!&rdquo;-<br>
Tak my - surowość, lecz i światłość szczerą,<br>
Zwykliśmy dla piór obłędnych szafować;<br>
Autor nie wie: że jedną literą<br>
Zatracić można i można zachować!...<br>
<br>
Poeta? jeśli poetą prawdziwie<br>
Żyć pierwej musi w tym samym żywiole,<br>
Który rozlewa potem w swoim śpiéwie.<br>
-Nie mają tętna wymarzone bole,<br>
Ni burz opisy przy biurowym stole...<br>
<br>
PS: Chwalić możemy niejedną końcówkę<br>
Zaciętą kształtnie -- druk broszury ditto:<br>
Można ją nabyć oprawną, lub zszytą,<br>
Owdzie i owdzie -- jedna za złotówkę.
---
###XCIX. FORTEPIAN SZOPENA
<small>Do Antoniego C .....</small><br>
<small>La musique est une chose étrange!</small><br>
<small><i>Byron.</i></small><br>
<small>L’art?... c’est l’art — et puis, voilà tout.</small><br>
<small><i>Béranger.</i></small>

<br>
I.<br>
Byłem u Ciebie w te dni przedostatnie<br>
Nie docieczonego wątku--<br>
-Pełne, jak Mit,<br>
Blade, jak świt...<br>
-Gdy życia koniec szepce do początku:<br>
&bdquo;Nie stargam Cię ja - nie! - Ja, u wydatnię!...&rdquo;<br>
<br>
II.<br>
Byłem u Ciebie w dni te, przedostatnie,<br>
Gdy podobniałeś - co chwila, co chwila-<br>
Do upuszczonej przez Orfeja liry,<br>
W której się rzutu-moc z pieśnią przesila,<br>
I rozmawiają z sobą struny cztéry,<br>
Trącając się,<br>
Po dwie - po dwie-<br>
I szemrząc z cicha:<br>
&bdquo;Zacząłże on<br>
Uderzać w ton?...<br>
Czy taki Mistrz!... że gra... choć - odpycha?...&rdquo;

<br>
III.<br>
Byłem u Ciebie w te dni, Fryderyku!<br>
Którego ręka... dla swojej białości<br>
Alabastrowej - i wzięcia - i szyku-<br>
I chwiejnych dotknięć jak strusiowe pióro-<br>
Mieszała mi się w oczach z klawiaturą<br>
Z słoniowej kości...<br>
I byłeś jako owa postać, którą<br>
Z marmurów łona,<br>
Niźli je kuto,<br>
Odejma dłuto<br>
Genjuszu - wiecznego Pigmaliona!

<br>
IV.<br>
A w tym, coś grał - i co zmówił ton i co? powié,<br>
Choć inaczej się echa ustroją,<br>
Niż gdy błogosławiłeś sam ręką Swoją<br>
Wszelkiemu akordowi —<br>
A w tym, coś grał: taka była prostota<br>
Doskonałości Peryklejskiej,<br>
Jakby starożytna która Cnota,<br>
W dom modrzewiowy wiejski<br>
Wchodząc, rzekła do siebie:<br>
&bdquo;Odrodziłam się w Niebie,<br>
I stały mi się arfą - wrota,<br>
Wstęgą - ścieżka...<br>
Hostię - przez blade widzę zboże...<br>
Emanuel już mieszka<br>
Na Taborze!&rdquo;

<br>
V.<br>
I była w tem Polska, od zenitu<br>
Wszechdoskonałości dziejów<br>
Wzięta tęczą zachwytu--<br>
Polska - przemienionych kołodziejów!<br>
Taż sama, zgoła,<br>
Złoto-pszczoła!...<br>
(Poznał-ci-że bym ją - na krańcach bytu!...)

<br>

VI.<br>
I - oto - pieśń skończyłeś -- i już więcéj<br>
Nie oglądam Cię -- jedno - słyszę:<br>
Coś?... jakby spór dziecięcy --<br>
-A to jeszcze kłócą się klawisze<br>
O nie dośpiewaną chęć:<br>
I trącając się z cicha,<br>
Po ośm - po pięć-<br>
Szemrzą: &bdquo;Począłże grać? czy nas odpycha??...&rdquo;

<br>
VII.<br>
O Ty - co jesteś Miłości-profilem,<br>
Któremu na imię Dopełnienie;<br>
Te - co w Sztuce mianują Stylem,<br>
Iż przenika pieśń, kształci kamienie...<br>
O! Ty - co się w Dziejach zowiesz Erą,<br>
Gdzie zaś ani historii zenit jest,<br>
Zwiesz się razem: Duchem i Literą,<br>
I &bdquo;consummatum est&rdquo; ...<br>
O! Ty - Doskonałe-wypełnienie,<br>
Jakikolwiek jest Twój, i gdzie?... znak...<br>
Czy w Fidiaszu? Dawidzie? czy w Szopenie?<br>
Czy w Eschylesowej scenie?...<br>
Zawsze - zemści się na tobie: BRAK!...<br>
-Piętnem globu tego - niedostatek:<br>
Dopełnienie?... go boli!...<br>
On - rozpoczynać woli<br>
I woli wyrzucać wciąż przed się - zadatek!<br>
-Kłos?... gdy dojrzał jak złoty kometa,<br>
Ledwo że go wiew ruszy,<br>
Deszcz pszenicznych ziarn prószy,<br>
Sama go doskonałość rozmieta...

<br>
VIII.<br>
Oto - patrz, Fryderyku!... to - Warszawa:<br>
Pod rozpłomienioną gwiazdą<br>
Dziwnie jaskrawa--<br>
-Patrz, organy u Fary, patrz! Twoje gniazdo:<br>
Owdzie - patrycjalne domy stare<br>
Jak Pospolita-rzecz,<br>
Bruki placów głuche i szare<br>
I Zygmuntowy w chmurze miecz.

<br>
IX.<br>
Patrz!... Z zaułków w zaułki<br>
Kaukaskie się konie rwą<br>
Jak przed burzą jaskółki,<br>
Wyśmigając przed pułki,<br>
Po sto — po sto --<br>
-Gmach zajął się ogniem, przygasł znów,<br>
Zapłonął znowu — — i oto pod ścianę<br>
Widzę czoła ożałobionych wdów<br>
Kolbami pchane — —<br>
I znów widzę, acz dymem oślepian,<br>
Jak przez ganku kolumny<br>
Sprzęt podobny do trumny<br>
Wydźwigają... runął... runął... Twój fortepian!

<br>
X.<br>
Ten!... co Polskę głosił, od zenitu<br>
Wszechdoskonałości Dziejów<br>
Wziętą, hymnem zachwytu-<br>
Polskę - przemienionych kołodziejów;<br>
Ten sam - runął - na bruki z granitu!<br>
-I oto: jak zacna myśl człowieka,<br>
Poterany jest gniewami ludzi,<br>
Lub jak - od wieka<br>
Wieków - wszystko, co zbudzi!<br>
I - oto - jak ciało Orfeja,<br>
Tysiąc Pasyj rozdziera go w części;<br>
A każda wyje: &bdquo;Nie ja!...<br>
Nie ja!&rdquo; — zębami chrzęści-<br>
<br>
Lecz Ty? lecz ja? - uderzmy w sądne pienie,<br>
Nawołując: &bdquo;Ciesz się, późny wnuku!...<br>
Jękły - głuche kamienie:<br>
Ideał - sięgnął bruku--&rdquo;
---
###C. NA ZGON
<small>Ś.&nbsp;P. JÓZEFA ZALESKIEGO,<br>
OFICERA WIELKIEJ-ARMJI, RANNEGO POD PARYŻEM,<br>
JEDNEGO Z NACZELNIKÓW POWSTANIA W POLSCE</b></small>
<br>

Przedwieczny - którego nam odkrył Syn,<br>
I o którym więc możemy mówić bezpiecznie,<br>
Chociaż nigdy Go nie widzieliśmy-<br>
Przedwieczny nie pragnie boleści tej,<br>
Która osłupia serce ludzkie,<br>
W wytrwały je zamieniając głaz.<br>
Przenosi On ową raczej, która zwycięża<br>
Siebie samą -- i z pociechami graniczy.<br>
Ucho Jego pełne jest Miłosierdzia,<br>
Ani rade słuchać jęków człowieczych,<br>
Lecz skoro się gdzie nadłamie trawa polna,<br>
Upuszcza On na nią kroplę rosy,<br>
Która z tak ogromnego Nieba,<br>
Utrafia na drobne miejsca swoje.<br>
— Dlatego to w Epoce, w której jest więcej<br>
Rozłamań - niźli Dokończeń...<br>
Dlatego to w czasie tym, gdy więcej<br>
Jest Roztrzaskań - niżeli Zamknięć;<br>
Dlatego to na teraz, gdy więcej jest daleko<br>
Śmierci - niżeli Zgonów:<br>
Twoja śmierć, Szanowny Mężu Józefie,<br>
Doprawdy, że ma podobieństwo<br>
Błogosławionego jakby uczynku!<br>
— Możebyśmy już na śmierć zapomnieli<br>
O chrześcijańskim skonu pogodnego tonie<br>
I o całości żywota dojrzałego...<br>
Może byśmy już zapomnieli, doprawdy!...<br>
Widząc - jak wszystko nagle rozbiega się<br>
I jak zatrzaskuje drzwiami przeraźliwie —<br>
Lecz mało kto je zamknął z tym królewskim wczasem i pogodą,<br>
Z jakimi kapłan zamyka Hostię w ołtarzu.<br>
<br>
<small>KONIEC VADE:MEUM</small>
---
###LIST DO WALENTEGO POMIANA Z.
<small>ZWIERZAJĄC MU RĘKOPISMA NASTĘPNIE WYSZŁE W XXI TOMIE BIBLIOTEKI PISARZY POLSKICH</small>
<br>
<small>ABSURDITÉ — toute chose avancée par nos antagonistes, contraire à notre routine ou au dessus de notre intelligence.<br></small>

<small>Dictionnaire contemporain</small>
<br>
<br>
I.
<br>
Zaledwo się myśl tego wydawnictwa wszczęła<br>
Pytasz mię, jak? je nazwać — PISMA, albo DZIEŁA?-<br>
Jakbyś do obu nazwisk tajemne miał wstręty-<br>
Pojmuję to, i wraz Ci odpowiem, Walenty!<br>
— A naprzód: gdyby na myśl przyszło księgarzowi<br>
Zebrać regestra, listy, notatki i kwity,<br>
Którymi Voltaire (lubo pisarz znamienity)<br>
Zaszczepić usiłował swemu powiatowi<br>
Rękodzielnię-zegarków — o! powiem Ci szczerze,<br>
Iż książkę stąd powstałą, że taką agendę<br>
Zwałbym DZIEŁEM, i więcej, że jest dziełem, wierzę,<br>
Niż mnóstwo innych, których i zwać tu nie będę.<br>
— Tak samo: nie tragedje rozwlekłe Byrona<br>
Dziełami jego nazwałbym, lecz te namiętne<br>
Powiastki greckie, których nić u jego łona<br>
Snowała się, a strofy ulatały smętne,<br>
Jak duchy, którym wcieleń czas odmówił chyży,<br>
I płaczą, że nie były armii-bulletinem,<br>
Kochankiem, bohaterem, męczennikiem - czynem-<br>
Że czas skąpił im gwoździ i drzewa do krzyży...<br>
— Jakkolwiek co innego z tragedją Shakespear'a:<br>
Dramy jego - są dzieła; i u Danta niemniej<br>
Pieśń dziełem jest, na pozór całej i przyjemniej<br>
Zamknięta, i dzwoniąca rytmem w krąg jak sfera.<br>
— Owszem: im większy sztukmistrz, tym słowo a dzieło<br>
Bliżej się, (nie w bliźnięcy) w trzeźwy uścisk wzięło,<br>
I jedno znasza drugie, posiłkując wzajem,<br>
Jak prawo, gdy przekwitnie ludu obyczajem.<br>
Zwij więc, jak chcesz? - Współczesność minie niestateczna,<br>
Lecz nie ominie Przyszłość: Korektorka-wieczna!...<br>
<br>
Powiem Ci tylko, ani ukryć się poważę,<br>
Co? myślą, gdy wyrzecze kto słowo: Poeta!<br>
Im zdaje się, że dziewięć panien kałamarze<br>
Noszą mu, a warkocze każdej jak kometa,<br>
A wzrok - jak nieba lazur, lub noc południowa:<br>
Szaty? - jak obłok; poszept? - jak mgła porankowa;<br>
Że jaw, że jawu złoty wół i lew miedziany,<br>
I że nietoperz-dziejów, którego wciąż głowa<br>
Dysze, a tułów bywa co wiek wypychany;<br>
Że płowy lampart, tudzież innych bestyj stado,<br>
Mijają go! - że łacno do stóp mu się kładą...<br>
Więc czoło wieszcza - taką otoczone szczwalnią-<br>
Są, którzy chłodzić radzi słowem przyzwoitym,<br>
I myślą, że sprostują Cię i u-realnią,<br>
A ty, przy owym cierpiąc, cierpisz jeszcze przy tym.<br>
— Jakoż, gdyby Mickiewicz, po owych już wstrętach<br>
Za-panowawszy, gdyby nie zostawił wieści<br>
O krytykach warszawskich i o recenzentach,<br>
Niejeden dziś z objętych w pisma tegoż treści,<br>
Niejeden z onych, którzy żółć mu nieśli zgniłą,<br>
Przeczyłby: &bdquo;Jako żywo! (mówiąc) tak nie było,<br>
Wcale nie! — uczciliśmy poetę, aż miło!<br>
I żaden wiersz Adama, boleścią wyparty,<br>
Nie spotworzył się, prawdę zapisując w karty,<br>
Ni gdzie w poety szale ulgi szukał człowiek.<br>
Czytelnik to połyka, odkupuje to - Wiek...
<br>
<br>
Nie! — wcale grzechu tego nie mamy na sobie,<br>
Składka jest — jest i posąg — i kwiaty na grobie.&rdquo;<br>
<br>
Podobnież Juljusz, gdyby, w Beniowskim lub w owych<br>
Feuilles-volantes, nie zostawił o współczesnych śladu,<br>
Że nie on, owi raczej, przy zmysłach niezdrowych<br>
Będąc, nadziei jednej szukali - z nieładu!<br>
Aż po niemałej trudów i bólów kolei<br>
Przypomnieli nareszcie... potrzebę-Idei!-<br>
Czy mniemasz? że ciż sami dziś by nie głosili:<br>
&bdquo;Jako żywo!! — mniej więcej Juliuszaśmy czcili!&rdquo;<br>
Również - gdy mam już prawdę mówić tym Ichmościom-<br>
Zgon Zygmunta toż winien &bdquo;Polskim Wiadomościom&rdquo;,<br>
Inaczej bowiem: &bdquo;Owszem! - rzekliby - przy zgonie<br>
Czuliśmy blask, co jego usłoneczniał skronie,<br>
Rok żałoby, jak Grecja, nosząc, po Byronie!&rdquo;<br>
A kto by śmiał zaprzeczyć, byłby to już istny<br>
&bdquo;Machiawel, i demagog, i człowiek zawistny!&rdquo;<br>
<br>
Więc - z tego wniosek, ile? rzeczą jest poczciwą<br>
Różę zwać różą, tudzież pokrzywę pokrzywą,<br>
Ani że głosić zdrajcą godzi się człowieka,<br>
Który mówi, iż gwóźdź jest podobien do ćwieka,<br>
I, w Chrystusowe wierząc szczerze człowieczeństwo,<br>
Wielbi gwóźdź, wcale drugim nie rając męczeństwo,<br>
Głosząc przy tym, iż śmierci zniknie z czasem skaza<br>
Przez zwycięstwo, wszelako, że gwoździe - z żelaza!<br>
Otóż - tych rzeczy wcale ubarwiać nieskory,<br>
Marzyłem o powieści bynajmniej okaźnej,<br>
A która działaby się prozaicznej pory,<br>
Nie czasu fantastycznej doby, niewyraźnej;<br>
Nie czasu świtów mgławych, czerwonych zachodów,<br>
Co dziwne tła dla ludzi mają i narodów.<br>
I chciałem właśnie ową-że wykazać prozę,<br>
Której się pisarz dotknąć uważa za zgrozę!<br>
W pałace z tęcz, w tęcz szlaki wabiąc czytelnika,<br>
By mu się świat tam zamknął, gdzie książkę zamyka.<br>
— Owszem więc, mój bohater - i jeden, i drugi-<br>
Wielkich nie czynią rzeczy, to zaś ich spotyka,<br>
Co ludzi miernych albo małoznaczne sługi.<br>
Homo-Quidam, z wejrzenia coś do ogrodnika<br>
Podobny... (acz przez łzawe oczy Magdaleny<br>
I Chrystus Pan nie większej wydawał się ceny,<br>
Ani się jej jak Jowisz nagle stawił Stator,<br>
Ani jak mąż wielmożny i rzymski senator).<br>
To więc w nawiasie kładąc, dodać mam niewiele,<br>
Jedno iż do dziś jeszcze mądrość nasza cała<br>
Składa się z greckiej, rzymskiej i tej, co w Kościele<br>
(A która przez żydowski ród nam się dostała)-<br>
Zaś Artemidor Grek jest i Zofia z Hellady,<br>
Mag z Izraela. - Młodzian? co upada blady<br>
Pomiędzy tłumem, wszystko miał na bohatera!<br>
Lecz prawdy chciał i, idąc za mistrzami w ślady,<br>
Tuła się — i fatalność jakaś go obdziera,<br>
Trud-współczucia zawodów nastręcza obficie,<br>
Ten i ów, nim mu prawdę da, zabierze życie;<br>
I pięknym będąc, nie jest ukochan od onej,<br>
Miękkością popsowanej, a rytmem natchnionej,<br>
Która ma wiele z Grecji, lecz perska tkanina,<br>
Azjacki płaszcz, jak wężów obwija ją ślina.<br>
— I, jakby nie czas już był na miłość, mój młodzian,<br>
Wywróconego kosza kwiatami przyodzian,<br>
Przypadkiem więc pogrzebion, jak zabit przypadkiem<br>
W miejscu, gdzie go sprzeczności zawiodły przypadki,<br>
Prawdy nie znając (lubo może jej był świadkiem),<br>
Bohater! a za pole bitw cóż znalazł?... jatki!<br>
Miałżeby to być przeto obraz pokolenia,<br>
Co w wilię chrześcijańskiej prawdy objawienia,<br>
Między zachodem greckiej i żydowskiej wiedzy,<br>
Dziko rośnie i ginie, jak zioło na miedzy,<br>
A za patronów jeśli w niebiosach ma kogo,<br>
To chyba rzezi ciosem duszki wypędzone<br>
Z ciał, które żołdak rzymski popychał ostrogą,<br>
Przed-męczeńskie i w wieków wieki uwielbione.<br>

<br>
II.
<br>
Tego, coś dotąd czytał, pisać miałem wstręty,<br>
Przeto iż chemią trąci - trąci alembikiem-<br>
I jest, jakobym w bajce handlował bydlęty,<br>
Wołając: zapęd głupi nazywam tu dzikiem;<br>
Wół z rogi złoconymi? - jest bursowy cielec;<br>
Żołądek? - jest publiczność; doktryner? - widelec.<br>
— Któż by chciał tak wycinać w pień gaje majowe,<br>
By widz leniwy, w stronę pozierając owę,<br>
Coraz to nowszy przedmiot odbitym czuł w oku,<br>
Nie domyślił się ruszyć — i umarł... w szlafroku!<br>
Ale widziałeś! - ale dotknąłeś rękoma<br>
Publiczności-prywatnej - ile? nieruchoma!<br>
I jako, z autorem gdyby który raczył<br>
Nieco się współ-trudzić, pierwej by z-rozpaczył,<br>
Aż przyjdzie czas nie bardzo i wiele czekany,<br>
Gdy jako za Shakespear'a dni, iż był nieznany,<br>
Wołano, z koni ciężkich zsiadając o mroku:<br>
&bdquo;William! potrzymaj strzemię!&rdquo;-<br> 
&bdquo;A! z którego boku?&rdquo; -<br>
&bdquo;Cóż, będę z lewej strony zsiadał — czyś oszalał?<br>
Nierozgarnięty chłopiec! lub wódką się zalał..&rdquo;<br>
I Shakespeara stąd, gdy stylu jasnego kryształy<br>
Przejmie, Falstafów lepsze poda ideały!<br>
I będzie postęp wielki w grubijaństwa stronę,<br>
Jakkolwiek by je cudza słodziła ogłada,<br>
Kupiony polor wdzięczył, guziczki złocone,<br>
Ton obcy, który zawsze, czyj jest? - się wygada.<br>
A skoro przez lat wiele cichości i nocy<br>
Pisarz jaki zacniejsze poczucia rozbudzi,<br>
I poczną drgać nasiona - czy kamienie w procy?<br>
Czy serca? ku wskrzeszeniu poruszonych ludzi,<br>
I on, od niwy własnej wezwany poszeptem<br>
Żywiołów &bdquo;Jestem!&rdquo; rzecze: nazwą to konceptem.<br>
A choćby rzekł: &bdquo;Męczeństwo prawdy jest świadectwem,<br>
Bez względu, czy toporem? krwią? czy jakiem śledztwem?<br>
Znaczone - czy? obelgi pogodnym prze-życiem&rdquo;-<br>
Katechistyczną nocję tę nazwą: odkryciem!<br>
Jest bowiem męczennika palmy nadużyciem<br>
Nie być wymalowanym z suchotniczą twarzą<br>
Na węglach, które, iż są gorejące, parzą!<br>
(Indyjskie to - o ile boli; ile ludzi?-<br>
Francuskie; a o ile ułomne? - to ludzi!)<br>
— I koniec jest: że marność ta, pod dni ostatnie<br>
Zygmunta, gdy rozrywał skrzydłami tę matnię,<br>
Na wpół już ulatując; że ta powiatowość<br>
W imię kapusty (rzeczy skądinąd wybórnéj)<br>
Pozwie go, iż pominął swoją narodowość,<br>
Człekiem? że był zanadto, że minął grunt orny,<br>
Brzozy płaczące, bydła wracające trzody,<br>
A szukał Polski kędyś pomiędzy narody,<br>
Gdzieś — u świętego Piotra grobu, lub w Nowinie<br>
Apokalipskiej... perły że rzucał...

<br>

III.
<br>
O! tak, o! tak, mój drogi... Czas idzie... śmierć goni,<br>
A któż zapłacze po nas - kto? oprócz Ironii.<br>
Jedyna postać, którą wcale znałem żywą,<br>
Pani wielka i zawsze w coś ubrana krzywo,<br>
Popioły ciche stopą lekką ruszająca,<br>
Z warkoczem rudym, twarzą czerwoną miesiąca.<br>
Ta jedna!... A cóż więcej Ci powiem na wstępie?<br>
Oto, że w świat wchodziłem, gdy w największej sile<br>
Poetów trzech (co właśnie zasnęli w mogile)<br>
Śpiewało — że milczałem — i znów pióro strzępię,<br>
Jak kłos o sierpu ostrze; a powiedz mi, proszę,<br>
Kto przy mnie jest, i fałsze wyrzuca macosze?<br>
Owszem: <i>quantumque reges delirant, Achivi<br></i> <i>Plectuntur</i>... i jest w błędzie, kto się temu dziwi.<br>
— Jako więc, w świata tego którejkolwiek stronie,<br>
Na mchu jeśli w odludnym przylegniesz parowie,<br>
Planeta Ci się zaraz pod Twe małe skronie<br>
Zbiega, i czujesz globu kulę za wezgłowie —<br>
Tak, mówię Ci, że skoro istota Poety<br>
Zebrać u piersi swoich nie umie planety<br>
Całego chóru ludzkich współ-łez i współ-jęków,<br>
Od ziemi do macicy tej najwyższych sęków,<br>
Od karła do olbrzyma, od tego, co kona,<br>
Do tego, co zawisnąć ma jutro u łona,<br>
Zaiste, niech mię taki nie uczy, co? jasne,<br>
A co ciemne? — on ledwo że wie, co przyjemne!<br>
Bo jam nie deptał wszystkich mędrców i proroków,<br>
Ale mię huśtał wicher, ssałem u obłoków<br>
I czułem prochów atom na twarzy upadłéj.<br>
Sfinksy znam, czerwieniły się skad? czemu bladły?<br>
Boga? - że znikajacy nam przez doskonałość-<br>
Nie widziałem, zaprawdę, jak widzi się całość,<br>
Alem był na przedmieściach w Jego Jeruzalem:<br>
W wodzie obłoków krzyżem pławiąc się czerwonym,<br>
Zwierzo-krzewowe psalmy mówiłem z koralem,<br>
Z delfinem - pacierz, z orłem? - glorję - uskrzydlonym...<br>
I właśnie, gdy rzecz wszczynam poziomego toru,<br>
To nie przeto, ażebym sługą był wyboru,<br>
Lecz że mię wciąż dolata trumny zatrzask nowéj.<br>
Dziennik donosi: &bdquo;Ten się struł, zabił się owy:<br>
Pracował w Ossolińskich Księgozbiorze sporo-<br>
Zbyt czuwał - konstytucję nie dość krzepił chorą...&rdquo;<br>
<br>
Prawda! prawda! lecz jakżeż może być inaczéj??<br>
Skoro, na grobie każdym, rozwartym z rozpaczy,<br>
Porzucawszy gałązki, zasłonicie przepaść,<br>
Mówiąc: &bdquo;Idź... uszczknij listek!&rdquo; - ale któż ci powie,<br>
Że się załamie ziemia, i nie możesz nie paść<br>
Nogą na obróconej ku niebiosom głowie--<br>
Owszem - tę prawdy stronę uważając za rdzę,<br>
Malowany samotrzask zastawią ci w rowie,<br>
Na korzyść serca... <br>
sercem tym — szkołą tą — gardzę!<br>
<br>
<small>1859</small>
---
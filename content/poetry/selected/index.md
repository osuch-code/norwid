title: Cyprian Norwid Selected Poems
description: A selection of Cyprian Norwid's poems

#Selected Poems
A selection of Norwid's poems not included in the Vade-mecum collection.

---

###DAJ MI WSTĄŻKĘ BŁĘKITNĄ
Daj mi wstążkę błękitną — oddam ci ją<br>
Bez opóźnienia...<br>
Albo - daj mi cień twój z giętką twą szyją:<br>
— Nie! nie chcę cienia.

Cień zmieni się, gdy ku mnie skiniesz ręką,<br>
Bo on nie kłamie!<br>
Nic od ciebie nie chcę, śliczna panienko,<br>
Usuwam ramię...

Bywałem ja od Boga nagrodzonym,<br>
Rzeczą mniej wielką:<br>
Spadłym listkiem, do szyby przyklejonym,<br>
Deszczu kropelką.

####Audio
<iframe src="https://osuch.com/palace/wp-admin/admin-ajax.php?action=h5p_embed&id=4" width="668" height="65" frameborder="0" allowfullscreen="allowfullscreen"></iframe><script src="https://osuch.com/palace/wp-content/plugins/h5p/h5p-php-library/js/h5p-resizer.js" charset="UTF-8"></script>

###MOJA PIOSNKA II
Do kraju tego, gdzie kruszynę chleba<br>
Podnoszą z ziemi przez uszanowanie<br>
Dla darów Nieba....<br>
Tęskno mi, Panie...

Do kraju tego, gdzie winą jest dużą<br>
Popsować gniazdo na gruszy bocianie,<br>
Bo wszystkim służą...<br>
Tęskno mi, Panie...

Do kraju tego, gdzie pierwsze ukłony<br>
Są - jak odwieczne Chrystusa wyznanie:<br>
&bdquo;Bądź pochwalony!&rdquo;<br>
Tęskno mi, Panie...

Tęskno mi jeszcze i do rzeczy innej,<br>
Której już nie wiem, gdzie leży mieszkanie,<br>
Równie niewinnej...<br>
Tęskno mi, Panie...

Do bez-tęsknoty i do bez-myślenia,<br>
Do tych, co mają tak za tak - nie za nie-<br>
Bez światło-cienia...<br>
Tęskno mi, Panie...

Tęskno mi owdzie, gdzie któż o mnie stoi?<br>
I tak być musi, choć się tak nie stanie<br>
Przyjaźni mojej!...<br>
Tęskno mi, Panie...

####Audio
<iframe src="https://osuch.com/palace/wp-admin/admin-ajax.php?action=h5p_embed&id=5" width="668" height="65" frameborder="0" allowfullscreen="allowfullscreen"></iframe><script src="https://osuch.com/palace/wp-content/plugins/h5p/h5p-php-library/js/h5p-resizer.js" charset="UTF-8"></script>

---
###AERUMNARUM PLENUS
1<br>
Czemu mi smutno i czemu najsmutniéj,<br>
Mamże ci śpiewać ja - czy świat i czas?...<br>
Och! bo mi widnym strój tej wielkiej lutni,<br>
W którą wplątany duch każdego z nas.

2<br>
I wiem, że każda radość tu ma drugę,<br>
Poniżej siebie, przeciw radą łzę,<br>
I wiem, że każdy byt ma swego sługę,<br>
I wiem, że nieraz, błogosławiąc, klnę.

3<br>
Czemu mi smutno? - bo nierad bym smucić,<br>
Ani przed sobą kłamstwa rzucać cień,<br>
By skryć, jak czego nie można odrzucić,<br>
By uczcić, czego wyciąć trudno w pień.

4<br>
Więc to mi smutno - aż do kości smutno,<br>
I to - że nie wiem, czy ten ludzi stek<br>
Ma już tak zostać komedią-okrutną<br>
I spać, i nucić, śpiąc: &bdquo;To - taki  wiek!&rdquo;

5<br>
Więc to mi smutno, i tak coraz gorzéj,<br>
Aż od-człowiecza się i pierś, i byt,<br>
I nie wiem, czy już w akord się ułoży,<br>
I nie wiem, czy już kiedy będę syt!...

6<br>
I nie wiem -- czy już będę mógł nie wiedzieć,<br>
Że coraz  żywot  mniej uczczony tu -<br>
Że coraz łatwiej przychodzi powiedzieć,<br>
Ze snu się budząc: &bdquo;Wróćmyż znów do snu!&rdquo;
<br>
<br>
<small>1850</small>
---
###DO OBYWATELA JOHNA BROWN
<small>(Z listu pisanego do Ameryki w 1859, listopada)</small>

Przez Oceanu ruchome płaszczyzny<br>
Pieśń Ci, jak mewę, posyłam, o! Janie...<br>

Ta lecieć długo będzie do ojczyzny<br>
Wolnych - bo wątpi już: czy ją zastanie?...<br>
- Czy też, jak promień Twej zacnej siwizny,<br>
Biała - na puste zleci rusztowanie:<br>
By kata Twego syn rączką dziecinną<br>
Kamienie ciskał na mewę gościnną!

Więc, niźli szyję Twoją obnażoną<br>
Spróbują sznury, jak jest nieugiętą;

Więc, niźli ziemi szukać poczniesz piętą,<br>
By precz odkopnąć planetę spodloną -<br>
A ziemia spod stóp Twych, jak płaz zlękniony,<br>
Pierzchnie -<br>
więc, niźli rzekną: &bdquo;Powieszony...&rdquo; -<br>
Rzekną i pojrzą po sobie, czy kłamią? --

Więc, nim kapelusz na twarz Ci załamią,<br>
By Ameryka, odpoznawszy syna,<br>
Nie zakrzyknęła na gwiazd swych dwanaście:<br>
&bdquo;Korony mojej sztuczne ognie zgaście,<br>
Noc idzie - czarna noc z twarzą Murzyna!&rdquo;

Więc, nim Kościuszki cień i Waszyngtona<br>
Zadrży - początek pieśni przyjm, o! Janie...<br>

Bo pieśń nim dojrzy, człowiek nieraz skona,<br>
A niźli skona pieśń, naród pierw wstanie.

---
###DO MEGO BRATA LUDWIKA
Na pismo moje garść obcego piasku,<br>
Na północ wiele, wiele rzucam myśli...<br>
Żeby ci posłać cały świat w obrazku<br>
I uogólnić, co się dniowo kréśli:<br>
To z ziemi, którą ujuczyłem głoski,<br>
Z onego pisma mało-większej wagi<br>
I z onych myśli, co, jak atom Boski,<br>
Zdają się ciemne żegnać sarkofagi-<br>
Przez ludzki nałóg glob utoczę drobny<br>
I puszczę na świat - niechby wrzał, osobny.

Atomów władcy, marzeń wodze nikłych,<br>
Z dzielnicy naszej cieszmy się i rządźmy;<br>
Nadzwyczajnego wiele jest u zwykłych,<br>
Popatrzmy w niebo, tam górnymi bądźmy,<br>
A ręce w zwyczaj ujarzmiwszy - prządźmy...

Na wielką ucztę do górnego sklepu,<br>
Mało jest, kto by wszedł jak Elias prorok;<br>
Płomiennej osi nie z onego szczepu,<br>
Co wiosna rodzi, zima trzebi co rok,<br>
Lecz z tego krzesać, rosnącego w jasność,<br>
Co Panu winien, że nie może zgasnąć.

Bo nie zginęło żadne utęsknienie,<br>
I żadna boleść nie przewiała marnie,<br>
I żaden uśmiech błahy nieskończenie-<br>
Jest taki anioł, co skrzydłami garnie<br>
I śmiech, i boleść, i to niedotkliwe<br>
Człowieka chaos bierze w dłoń jak żywe.

A droga taka jest na wieżę życia,<br>
Że wiele szczeblów idzie coraz wiotszych,<br>
Jaśniejszych coraz, przeźroczystszych, złotszych,<br>
Jak różne sny są, różne serca bicia:<br>
A który szczebel dłonią witasz chciwie<br>
I obłokowe czujesz w nim widziadło-<br>
Nogami zdepczesz, stojąc na łuczywie,<br>
Bo już ci skrzepło, w rzecz się ścięło - zbladło.

To rzeczy dola - wielem widział rzeczy...<br>
Młodości dola... sny kochałem ciemne;<br>
Z tych jedne były mdłe i nic do rzeczy;<br>
Jak kwiaty drugie, lekkie i nadziemne,<br>
O trzon łodygi wyższe kału. Z mleczy,<br>
Co po urwaniu perłą wzeszły białą,<br>
Mniemałem słodycz wyssać - jakże mało!

A jam się otruł... wiesz, że byłem struty?<br>
(Wspomnienie równą ma trucizny siłę.)<br>
Co teraz powiem, będzie złe i zgniłe,<br>
I szkieletowe jako ptak zepsuty,<br>
Co z nieba zleciał wietrznym zwiany słupem<br>
I we mrowisku się przewala - trupem...

Z miłości szydzić, mszcząc się na uczuciu,<br>
Albo teorii kilka zimnych złożyć,<br>
Jak kilka głazów na Bożnicę Psuciu,<br>
I młode serce ziębić lub ubożyć-<br>
To jeszcze kochać, jeszcze być zalotnym,<br>
A czemu nie chciał Boski ogień służyć,<br>
Starać się iskrą lub płomykiem błotnym<br>
W niewiadomości ciemnych dróg przedłużyć...<br>
Lecz być wesołym, ile ludziom wolno,<br>
I tyle smutnym, ile ludzie muszą;<br>
I widzieć jasno, jak tę różę polną<br>
Dla kilku kłosów nieobacznie kruszą,<br>
I jeszcze mniemać, wierzyć, że tak muszą...

(Do świata, który-ć obiecałem stworzyć,<br>
Był piasek listu, myśl i przestrzeń drogi,<br>
Lecz mógłżem sądzić, że łzę trzeba włożyć<br>
Dla prawdziwości bytu czy przestrogi?)

Mówiono do mnie: &bdquo;Szczęście na tym świecie<br>
Wtedy jest tylko, gdy nieszczęścia nié ma.&rdquo;<br>
Odpowiedziałem: &bdquo;Czymże słońce w lecie,<br>
Co otwartymi patrzy w świat oczyma?<br>
Czy to jest doba, kiedy cieniu nié ma?&rdquo;

Mówiono do mnie, acz innymi słowy:<br>
Że z zapomnienia byt powstaje nowy.<br>
O słodki bycie w szczęścia niepamięci,<br>
Kiedy się tobie przypatruję bliżej,<br>
Ty - bez uczucia, wolny trosk i chęci-<br>
Zdajesz się wszego Człowieczeństwa wyżej.

Jeżeli jesteś - jeżli czuwasz?... bycie!<br>
Co ani zbawić, ani umiesz zdradzić,<br>
Dlategoś stanął na doświadczeń szczycie,<br>
By nie umierać z nami - ale radzić.<br>
Przeklęte rady!...<br>
<br>
Jeszcze, jeszcze - może<br>
I na tej ziemi, choć jest kału stekiem,<br>
Znajdzie się kilka rzeczy wielkich: morze<br>
I to, co mędrcy nazywają - wiekiem,<br>
I pączek róży, wreszcie grób, a przed nim<br>
Wszystko, co śmiesznym zowią i powszednim,<br>
I to, co wielkie nosi imię, wszystko!<br>
I cała ziemia wielką jest artystką.

Artyzmu ziemi byłem zwolennikiem,<br>
Na wielkie morze i dziś patrzeć lubię,<br>
Na pączek róży także - lubo z nikim-<br>
I w doczesności się pijanej gubię,<br>
Nie śmiejąc wiekiem nazwać - i osądzić,<br>
Że taki ogrom czasu można - błądzić.

A w grobie moim widzę podobieństwa...<br>
Bo jakże mało będzie ze mnie: popiół;<br>
Ni to radości godła, ni męczeństwa,<br>
Ni tego słowa nad grobowcem: dopiął!<br>
Ni róży polnej - nic, krom jednej z wiela<br>
Tajemnic Pańskich: znaku Zbawiciela.

Ludwiku, tobie zwykłem był spowiadać<br>
Niedokończonych mar ogromne dzieje.<br>
Widziałeś skrzydła - przyszło mi upadać,<br>
Lecz jeszcze upaść nie jest czas - i dnieje-<br>
I widzę obłok z runem bardzo białym,<br>
Jeżeli ten jest - Bracie! - będę stałym.

Jak mało rzeczy pewnych jest na ziemi:<br>
Na każdą słodycz można rzucić prochy,<br>
Na boleść trudniej - lecz się złączy z niemi,<br>
Obiedwie córy z jednejże macochy,<br>
I obie ku nam lecą z uściśnieniem,<br>
Jak pokrewieństwo - czym? - niezrozumieniem.

A jednak ziemi kląć nie będę wcześnie,<br>
Stanę się dla niej, czym się dla mnie stała;<br>
Nie jestem duchem, więc się czasem weśnię,<br>
I kilka moich dni odrobię z ciała,<br>
Z umiejętności tak kosztownej - trudu,<br>
Co ludziom wschodzi, kwitnie mimo ludu.

Że w rzeczach, które człowiek przedsiębierze,<br>
Jest pewna cząstka, pewny cień własności,<br>
To moją będzie - myśl o zgasłym wierzę;<br>
Bo odwyknąłem w szczęście mieć ufności,<br>
Bo z wiarą w jesień, tym północy godłem,<br>
Na każdy listek patrzę...<br>
<br>
...bo się zwiodłem!

Co tobie powiem i co właśnie piszę,<br>
Co ukleconym zowię sfer obrotem,<br>
To jeszcze starczy na czas, nim usłyszę<br>
Anioła wielkim mówiącego grzmotem.<br>
- I dnie opuszczać będę, jak klawisze,<br>
Kiedy je smutny dotknął z nawyknienia,<br>
A nie śmie ciszy zbudzić - i - cierpienia.<br>
<br>
<small>Florencja, 1844</small>
---
###EPOS-NASZA
I<br>
Z którego dziejów czytać się uczyłem,<br>
Rycerzu! - piosnkę zaśpiewam i tobie.<br>
Wysoki, właśnie obrócony tyłem<br>
Do słońca, które złoci się na żłobie<br>
I, po pancerzu przebiegłszy promieniem,<br>
Z osieroconym bawi się strzemieniem...

II<br>
Liców twych - wyznam - opiewać nie mogę,<br>
Bowiem rozlałeś profil swój na wielu.<br>
Lecz serce? - czuję - i podzielam trwogę<br>
O bohatyrstwo... stary przyjacielu!<br>
Podzielam, mówię, gorącość i zapał,<br>
Których-em z dziejów twych usty nałapał.

III<br>
Dziecina - pomnę - nad ciemnawą kartą<br>
(Bo nawet odcień pamiętam papieru)<br>
Schylony - z głową oburącz podpartą,<br>
O! ileż, ileż ciągnąłem eteru<br>
Z czytania, z księgi, z możności czytania? -<br>
I jak smutnawo było mi dokoła,<br>
Kiedy już świeca gasła (rzecz tak tania!...)<br>
Albo gdy z starszych kto nagle zawoła,<br>
Albo gdy widzę już, że kilka tylko<br>
Arkuszy - tak że końca dotkniesz szpilką!...

IV<br>
Czylim cię kochał i czy prawdę piszę,<br>
To wiedz ze wspomnień, które tu skreśliłem,<br>
Bom niepiśmienny ja i mało grzészę<br>
Twórczością: piszę - śpiewam - tak jak żyłem...

V<br>
To tak!...więc stajesz mi znów przed oczyma,<br>
Jak ongi, rdzawą osłonięty zbroją,<br>
I smutek budzisz, co się wężem zżyma,<br>
Bo i ja miałem Dulcyneę moją!

VI<br>
To tak!... a śmiechu nie ma w tym, oj! nie ma-<br>
Dla widzów chyba i dla czytelników,<br>
Lecz dla nas? - mówię: dla nas, co obiema<br>
Rękami nikłych walczym rozbójników,<br>
Oswobodzając księżniczkę zaklętą -<br>
Ból, spieka, gorycz i marsz drogą krętą.

VII<br>
A śmiech? - to potem w dziejach - to potomni<br>
Niech się uśmieją, że my tacy mali,<br>
A oni szczęśni tacy i ogromni,<br>
I czyści, i tak zewsząd okazali...

VIII<br>
A oni? - że tak zniskąd nie zdradzani<br>
Po paradyzie latają w promieniach<br>
Z Beatryksami swymi - rozkochani -<br>
W purpurze, w wieńcach i w drogich kamieniach,<br>
Co odśmiechują się niebieskim ciałom<br>
I oczom - i otwartym w strop aż na wskroś Chwałom!

IX<br>
Szczęść-że im, Panie. . . . . . . . . . . . . .

X<br>
...a my - kawalery błędne,<br>
Bez giermków, z wstęgą na piersi czerwoną,<br>
Przez mokre lasy, przez lasy żołędne,<br>
Ciągniemy przędzę z dala zaczepioną<br>
U przekreślonych szyb żelazną kratą,<br>
U najeżonych bram wściekłą armatą...

XI<br>
Raz smoków stado, grzejące się cicho<br>
Na wygorzałej od jadu darninie;<br>
Drugi raz psotny gnom brzozową wiéchą<br>
Około nozdrza koniowi zawinie;<br>
A indziej panna z wieży woła chustką;<br>
A indziej szary wąż z żółtą wypustką...

XII<br>
Przez jakich ścieżek bo chadzałem krocie<br>
Z ogromną dzidą, co gałęzie kruszy,<br>
Ty jeden, wielki znasz to, Don Kichocie,<br>
Jednego ciebie to wspomnienie wzruszy,<br>
Bo gawiedź śmiać się będzie wielolica,<br>
Niewarta ostróg z la Manczy szlachcica!

XIII<br>
A Dulcynea moja - o! prze-chrobry<br>
Rycerzu - wiedz, że w swojej ona<br>
Osobie nigdy mi nie odsłoniona;<br>
- Chyba że wietrzyk jaki, wietrzyk dobry,<br>
Uchyli czasem kwefu i nad włosem<br>
Rumianych grono gwiazd pokaże z dala,<br>
Albo obrączkę tęczową z opala,<br>
Albo obuwia, co się bawi z wrzosem<br>
Kwitnącym, rąbek mały, taki mały<br>
Jak najdrobniejsza koncha perłowana...

XIV<br>
To wszystko!... ptaki często mi śpiewały,<br>
Że już zbudzona i odczarowana<br>
Pomiędzy smoki wychodzi z wieżyce,<br>
Że lampę trzyma w ręku, a potwory,<br>
Nie mogąc światła znieść, w ziemię się ryją,<br>
Skrzydłami w ciasne łopoczą piwnice<br>
I klną, i gardła rozdzierają... wyją...

XV<br>
Ale cóż? - ptaki, co im się przywidzi,<br>
To wyśpiewują, przysiadłszy na tarczy<br>
Albo na hełmie moim - a duch widzi,<br>
Że kłamią - prawda jedynie wystarczy<br>
Nam, co za prawdą gonim, Don Kichotom,<br>
Przeciwko smokom, jadom, kulom, grotom!...

---